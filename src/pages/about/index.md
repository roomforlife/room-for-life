---
templateKey: about-page
title: Om ROOM FOR LIFE
heroImage: /img/room-for-life-face.png
---
# Om ROOM FOR LIFE

ROOM FOR LIFE er startet af Joanna Wisbech. Virksomheden tilbyder terapeutiske samtaler til dig som ønsker at skabe mening i dine oplevelser, kriser eller traumer. 

Herudover afholder ROOM FOR LIFE løbende foredrag fokuseret på sprog og mental sundhed.

Nedenfor kan du læse mere om formålet med at starte ROOM FOR LIFE samt fundamentet som virksomheden er bygget på.

## Formål

Room for Life er startet med to formål in mente: 

Det ene formål er at formidle viden om, hvordan vi bliver skabt gennem sproget. Jeg ønsker at oplyse organisationer såvel som privatpersoner om, hvordan sproget former vores tanker, handlinger og muligheder for fremtiden. Min hensigt er at gøre forskning, teorier og metoder forståelige og brugbare i hverdagen, for flest mulige. 

Det andet formål med ROOM FOR LIFE er at hjælpe mennesker gennem terapeutiske samtaler til at leve det liv de gerne vil leve, med sproget som redskab.

## Fundament

Nedenstående finder du fundamentet som ROOM FOR LIFE er bygget på. Her beskriver jeg min tilgang til de terapeutiske samtaler samt intentionen bag hver opgave og projekt jeg arbejder på.

## Sprog

Sproget er essensen af ROOM FOR LIFE. Sproget skaber vores verden og forbinder liv. Når vi bruger ord, så gør vi noget - ord er handlinger. Sproget skaber vores liv og virkelighed.

Vi bruger sproget til at forstå og skabe mening i vores oplevelser. Den mening vi skaber om et fænomen eller en situation afgør, hvordan vi efterfølgende tænker og handler. Det sprog vi bruger om os selv og andre siger meget om, hvad vi forestiller os, at vi og andre kan eller er i stand til.

## Nysgerrighed

Nysgerrighed er et af de absolut vigtigste principper. Nysgerrighed handler om at bryde med det velkendte og se med nye øjne på de samme ting. Jeg leder ikke efter en endegyldig sandhed, men efter hvad vi ellers kan sige om en situation eller om et liv. Nysgerrigheden opfordrer mig til at spørge ind, være åben og ydmyg for det jeg endnu ikke ved. Den skaber bevægelse og ny viden. 

## Empowerment

Empowerment, for mig, handler om at give mennesker muligheden for at træde frem med deres stemme på en måde så de føler sig set og hørt. Så de går fra en oplevelse af magtesløshed til at opleve klarhed og handlekraft. Det er et relationelt og samfundsmæssigt projekt som må bevæge sig fra udelukkelse og marginalisering af stemmer og reduktion af mennesker til enkeltstående kategorier. Et projekt der fremmer lighed, retfærdighed og værdighed.  

> ”Et værdigt liv, er et liv hvor jeg kan udtrykke mig” 
>
> (tidligere klient) 	

## Samskabelse

Om vi er bevidste om det eller ej, så er livet noget vi skaber sammen med andre – vi er altid en del af en større sammenhæng. For at skabe bæredygtige og værdifulde løsninger, så må vi komme tættere på os selv og hinanden. På vores intentioner og det som er vigtigt. Min opgave er hermed at forbinde mennesker gennem erfaringer, fortællinger og drømme for fremtiden.

## Om Joanna

Jeg har startet ROOM FOR LIFE fordi jeg tror på at alle mennesker har ret til at udtrykke deres stemme og leve efter deres værdier sammen med andre. 

Jeg er uddannet kandidat i psykologi og kommunikation. 

De sidste syv år har jeg beskæftiget mig med hvordan vi kan bruge sproget til at fremme mental sundhed og forebygge psykisk lidelse. 

Jeg har arbejdet med individer og familier i kommunalt, socialpsykiatrisk og privat regi. Mange af de mennesker jeg har i samtale, har oplevet vold, overgreb, traumer og akutte livskriser. 

Jeg holder foredrag for foreninger og afdelinger rundt i landet omkring måder at forstå psykisk lidelse på. 

Jeg har siddet i en udviklingsstilling i socialpsykiatrien, hvor min opgave var at implementere en social, relationel og kontekstuel forståelse af psykisk lidelse i organisationen.   

Min ambition er at forholde mig nysgerrigt og kritisk til min egen praksis - herunder etiske, teoretiske og metodiske overvejelser. Jeg deltager derfor løbende i kurser, foredrag og konferencer for at holde mig opdateret omkring ny forskning og nye tendenser omkring psykisk sundhed og psykisk lidelse både i Danmark og i udlandet. 

Derudover læser jeg til specialist i narrativ psykoterapi. 

## Min tilgang

> _”Don’t ask who is most likely to commit violence, ask where violence is most likely to occur”._
>
>  (Dr. Allan Wade)

Jeg er særligt optaget af poststrukturalistiske ideer og mine metoder er inspireret af narrative, systemiske og responsbaserede tilgange. 

Det betyder mere konkret at vi er ikke afgrænsede individer, men vi påvirker og påvirkes af de relationer, sprog, kultur og organisationer, som vi er en del af. For at forstå mennesker må vi se på de omstændigheder de er i og det samfund de lever i. 

Det betyder, at ‘problemer’ (‘symptomer’, ‘sindslidelse’ osv.) ikke er placeret ‘i individet’, men er noget som relaterer sig til livet og opstår i rummet mellem personen og omverdenen.

Du kan læse min private historie og motivation på min blog.
